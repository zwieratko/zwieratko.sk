---
date: "2016-12-08T06:45:52+0100"
title: "Medvedie labky"
description: "Najlepšie vianočné pečivo s orechovo-vanilkovou príchuťou. Základom je babkin recept."
type: posts
#authors: ["zwieratko"]
tags: [
    "Vianoce",
    "Orechy",
    "Múka"
]
categories: [
    "Recepty"
]
toc: false
draft: false
featuredImg: medvedie-labky-900px.webp
images:
  - /recepty/2016-12-08-medvedie-labky/medvedie-labky-1200px.jpg
---

Najlepšie vianočné pečivo s orechovo-vanilkovou príchuťou. Základom je babkin recept.

## Suroviny

- vlašské orechy -- (~~140 g~~) 175 g
- hladká múka -- (~~360 g~~) 450 g
- práškový cukor -- (~~60 g~~) 75 g
- rastlinný tuk „Hera“ -- (~~300 g~~) 375 g
- vajíčko „L“ -- 1 ks
- vanilínový cukor -- 2 ks
- vanilkový cukor -- 1 ks
- práškový cukor na obaľovanie
- formičky na pečenie

## Postup

1. Nadrobno pomelieme vlašské orechy.
2. Do väčšej misy si preosejeme hladkú múku (00 alebo akúkoľvek hladkú vhodnú na krehké pečivo) a práškový cukor, pridáme pomleté orechy a zľahka premiešame. Podľa chuti pridáme vanilkový alebo vanilínový cukor.
3. Do suchej zmesi jemne zapracujeme zmäknutú Heru a rozšľahané vajíčko. Rukou miesime aby sa všetko prepojilo. Na noc odložíme do chladničky.
4. Pripravíme si kovové formičky, vnútro jemne pomúčime a vyplníme kúskom pripravenej hmoty, ukladáme na plech. Formičky sa snažíme naplniť približne rovnakým množstvom hmoty.
5. Predhrejeme si rúru na 200 °C (elektrická, ohrev vrch - spodok) a pečieme 15 minút plech s malými formičkami a do 20 minút s veľkými.
6. Do väčšej misy si preosejeme práškový cukor a pridáme vanilku ( vanilkový aj vanilínový cukor ). Po upečení vyklopíme obsah formičky do misy s cukrom a jemne obalíme. Ukladáme na taniere a necháme vychladnúť.
7. Po vychladnutí ukladáme do nádob ktoré je možné uzavrieť, medvedie labky takto vydržia aj týždne. Odstáte sú najlepšie.

## Poznámka

Pri surovinách je uvedené aj pôvodné množstvo (v zátvorke, prečiarknuté). Z navýšeného množstva surovín vznikne 1183 g cesta, z ktorého je možné naplniť 76 ks malých formičiek a 17 ks veľkých (skoro tri plechy).

---

![Medvedie labky](medvedie-labky-1200px.jpg "Medvedie labky (autor: zwieratko, 2016)")
