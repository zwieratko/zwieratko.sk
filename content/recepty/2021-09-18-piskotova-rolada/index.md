---
title: "Piškótová roláda"
date: 2021-09-18T08:53:12+02:00
draft: false
description: Hebká a šťavnatá roláda z piškótového cesta s domácim ríbezľovým džemom.
type: posts
tags:
  - Piškóta
categories:
  - Recepty
toc: false
featuredImg: piskotova-rolada.webp
images:
  - /recepty/2021-09-18-piskotova-rolada/piskotova-rolada.jpg
---

Hebká a šťavnatá roláda z piškótového cesta s domácim ríbezľovým džemom.

## Suroviny

- vajcia -- 4 ks
- krištáľový cukor -- 4 pl
- vanilkový cukor -- 1 ks
- vanilínový cukor -- 1 ks
- teplá voda -- 4 pl
- olej -- 50 ml
- hladká múka -- 4 pl
- prášok do pečiva -- 1 ks
- obľúbený džem -- 150 ml
- práškový cukor

## Postup

1. Vajcia rozklepneme a oddelíme žĺtky a bielky do dvoch misiek.
2. K vaječným žĺtkom pridáme cukor aj oba vanilkové, intenzívne miešame až pokým sa cukor úplne nerozpustí.
3. Pridáme teplú vodu a furt miešame, neskôr pridáme olej a ďalej miešame do úplného prepojenia.
4. Do tekutej zmesi preosejeme múku s kypriacim práškom a už len ručným miešaním zapracujeme. Vznikne tekutá hladká hmota.
5. Z bielkov a štipky soli vyšľaháme tuhý sneh.
6. Veľmi opatrne vmiešame sneh do cesta.
7. Cesto vylejeme na papierom na pečenie vystlaný plech, zarovnáme ho špachtličkou.
8. Rúru predhrejeme na 150 °C a ihneď po vložení plechu teplotu zvýšime na 200 °C, rúru už viac neotvárame, pečieme 12 -- 15 minút. Či už je piškóta dokonale prepečená skúšame tradične pomocou špajle.
9. Na veľmi jemne navlhčenú, no nie mokrú utierku, preklopíme upečenú piškótu z plechu tak, aby bol papier na pečenie hore. Opatrne papier z piškóty odstránime.
10. Pomocou utierky piškótu jemne zrolujeme do tvaru rolády a takto necháme úplne vychladnúť.
11. Piškótu roztvoríme, natrieme džemom a opätovne zrolujeme, ale už bez utierky. Na záver môžeme roládu posypať preosiatym práškovým cukrom.

## Poznámky

- uvedené množstvá surovín su vhodné na pečenie na veľkom plechu 35x35 cm
- ku sladkému piškótovému cestu sa obzvlášť hodí domáci, mierne kyselkavý, [ríbezľový džem](/recepty/2020-06-01-ribezlovy-dzem/)
- ak je džem príliš hustý, je možné ho mierne rozriediť pomocou horúcej vody alebo rumu, bude sa ľahšie roztierať

---

![Piškótová roláda](piskotova-rolada.jpg "Piškótová roláda (autor: zwieratko, 2021)")
