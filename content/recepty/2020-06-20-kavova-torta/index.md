---
title: "Kávová torta"
date: 2020-06-24T13:13:07+02:00
draft: false
description: Netradičná kávová piškóta s vanilkovým krémom a s ešte menej tradičnou kávovou šľahačkou.
type: posts
tags:
  - Káva
  - Piškóta
categories:
  - Recepty
toc: false
---

Netradičná kávová piškóta s vanilkovým krémom a s ešte menej tradičnou kávovou šľahačkou. Obsahuje kofeín, nevhodné pre malé deti.

## Suroviny

### Šľahačka

- šľahačková smotana -- 250 ml
- kryštálový cukor -- 2 kl
- mletá káva -- 2 kl
- stužovač -- 1 ks

### Piškóta

- vajcia „L“ -- 5 ks
- kryštálový cukor -- 5 pl
- zalievaná káva -- 5 pl
- múka polohrubá -- 5 pl
- mletá káva -- 1 pl
- vanilínový cukor -- 1 ks
- vanilkový cukor -- 1 ks
- prášok do pečiva -- 1 ks
- soľ

### Krém

- maslo -- 100 g
- práškový cukor -- 2 pl
- vanilkový puding -- 1 ks
- kryštálový cukor -- 2 pl
- mlieko -- 300 ml

## Postup

1. Deň vopred si pripravíme kávovú šľahačku. Smotanu zohrejeme skoro až na bod varu, zložíme z plameňa, pridáme cukor aj čerstvo pomletú zrnkovú kávu a miešame kým sa cukor nerozpustí.
2. Počkáme aspoň 5 minút, aby sa káva poriadne vylúhovala. Precedíme cez jemné sitko. Necháme vychladnúť, neskôr odložíme do chladničky, kľudne aj na noc. Smotana má byť pred šľahaním poriadne vychladená. V mrazničke môžeme vychladiť aj nádobu v ktorej budeme smotanu šľahať.
3. Pripravíme si kávovú šľahačku. Vychladenú smotanu zmiešame so stužovačom šľahačky (škrob) a šľaháme až pokiaľ sa nám nevytvorí jemná a hladká šľahačka. Odložíme na chladné miesto.
4. Pripravíme si vanilkový krém. Z obľúbeného vanilkového pudingu v prášku, cukru a mlieka si pripravíme hustejší puding. Za neustáleho miešania alebo s celofánovou fóliou na povrchu necháme vychladnúť. Nesmie sa nám spraviť kožka na povrchu pudingu.
5. Počas chladnutia si vyšľaháme maslo izbovej teploty s práškovým cukrom do úplne hladkej hmoty.
6. Vychladnutý puding pridávame po lyžiciach do maslovej hmoty a šľaháme. Je veľmi dôležité aby obe ingrediencie, puding aj maslo mali približne rovnakú izbovú teplotu, inak ich nebude možné prepojiť. Vznikne nám dokonalý vanilkový krém :)
7. Pripravíme si kávový piškótový korpus. Z vajec oddelíme žĺtka a bielky.
8. V mise si zmiešame vaječné žĺtky, kryštálový cukor aj obe vanilky. Šľaháme až pokiaľ sa zmes nestane svetlejšou a cukor sa úplne nerozpustí.
9. Za stáleho miešania postupne pridávame: päť lyžíc silnej zalievanej kávy (silnej podľa vlastného uváženia a chuti), polohrubú múku, prášok do pečiva a jednu lyžicu mletej zrnkovej kávy.
10. V inej mise si vyšľaháme z vaječných bielkov a štipky soli tuhý sneh.
11. Sneh po častiach pridávame do žĺtkovej zmesi a premiešavame už len zľahka.
12. Na spodok tortovej formy si dáme papier na pečenie a boky si vytrieme maslom a vysypeme hrubou múkou.
13. Do formy vylejeme piškótovú zmes a vložíme do rúry vyhriatej na 150 °C, teplotu zvýšime na 200 °C a pečieme približne 18-20 minút. Zapichnutím špajle do prostriedku korpusu si môžeme overiť či už je piškóta upečená. Po upečení necháme chladnúť aspoň desať minút vo forme.
14. Na vychladnutý piškótový korpus rovnomerne rozotrieme vanilkový krém a na neho kávovú šľahačku. Môžeme rezať a podávať.
