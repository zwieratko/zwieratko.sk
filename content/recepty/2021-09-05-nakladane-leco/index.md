---
title: "Nakladané lečo"
date: 2021-09-05T15:39:23+02:00
draft: false
description: Zdravá zmes papriky, paradajok a cibule dusená vo vlastnej šťave a naložená na horšie a na zeleninu chudobnejšie zimné časy.
type: posts
tags:
  - Zelenina
  - Paprika
  - Bezmäsité jedlo
categories:
  - Recepty
toc: false
featuredImg: nakladane-leco.webp
images:
  - /recepty/2021-09-05-nakladane-leco/nakladane-leco.jpg
---

Zdravá zmes papriky, paradajok a cibule dusená vo vlastnej šťave a naložená na horšie a na zeleninu chudobnejšie zimné časy.

## Suroviny

- olej -- 5 pl
- paprika -- 1,5 kg
- paradajky -- 1,1 kg
- cibuľa -- 6 ks
- soľ -- 3 kl
- čierne korenie mleté -- 0,5 kl
- feferónka / čili

## Postup

1. Pripravíme si dostatočné množstvo fľaštičiek a vrchnákov na zaváranie. Fľaštičky poriadne umyjeme a necháme odkvapkať, vrchnáky môžeme po umytí ešte aj vyvariť.
2. Zeleninu dôkladne umyjeme, odstránime všetky nepotrebné a poškodené časti a nakrájame na požadovanú veľkosť.
3. Na rozohriatom oleji opražíme pokrájanú cibuľu.
4. Pridáme pokrájanú papriku, soľ, korenie aj čili a za občasného zamiešania, odkryté chvíľu pražíme.
5. Pridáme pokrájané paradajky a za občasného zamiešania, prikryté dusíme až pokiaľ nebude lečo skoro hotové.
6. Ochutnáme a prípadne doladíme chuť soľou, korením alebo feferónkou.
7. Ešte vriace lečo nakladáme do odkvapkaných zaváracích fliaš tesne pod okraj. Zatvoríme s vrchnákom.
8. Fľaše vkladáme do hrnca s vriacou vodou a utierkou na dne. Sterilizujeme 5 minút.
9. Vyberieme ich, necháme vychladnúť, skontrolujeme mierne vtiahnutie vrchnáku a odkladáme do špajze.

## Poznámky

- paprika v neočistenom stave mala približne 2 kg, po odstránení jadrovníka a nakrájaní -- 1575 g
- paradajky mali v neočistenom stave cca 1,2 kg, po nakrájaní -- 1167 g
- z uvedeného množstva surovín je možné naložiť 8 ks 3-decových fľaštičiek leča

---

![Nakladané lečo](nakladane-leco.jpg "Nakladané lečo (autor: zwieratko, 2021)")
