---
title: "Plnená paprika"
date: 2021-09-06T09:43:01+02:00
draft: false
description: Zelená paprika naplnená zmesou mletého mäsa a ryže podávaná s paradajkovou omáčkou a zemiakmi alebo knedľou.
type: posts
tags:
  - Paprika
  - Ryža
  - Bravčové mäso
categories:
  - Recepty
toc: false
featuredImg: plnena-paprika.webp
images:
  - /recepty/2021-09-06-plnena-paprika/plnena-paprika.jpg
---

Zelená paprika naplnená zmesou mletého mäsa a ryže podávaná s paradajkovou omáčkou a zemiakmi alebo knedľou.

## Suroviny

### Plnená paprika

- ryža guľatozrnná -- 1 hrnček
- olej -- 5 pl
- cibuľa -- 2 ks
- cesnak -- 2 strúčiky
- soľ -- 1 kl
- čierne korenie mleté -- 0,5 kl
- rasca drvená -- 1 kl
- worcestrová omáčka -- 1 pl
- sójová omáčka -- 1 pl
- červená paprika mletá -- 1 kl
- krkovička mletá -- 0,5 kg
- paprika zelená veľká -- 6 ks

### Paradajková omáčka

- maslo -- 125 g
- cibuľa -- 1 ks
- bobkov list -- 3 ks
- nové korenie celé -- 3 ks
- čierne korenie celé -- 3 ks
- čierne korenie mleté -- 0,5 kl
- soľ -- 1 kl
- paradajky lúpané pasírované -- 1 kg
- cukor -- 1 pl

## Postup

### Plnená paprika

1. Uvaríme hrnček obľúbenej ryže, na plnenie je vhodná guľatozrnná, môže byť aj hnedá (natural).
2. Na rozohriatom oleji opražíme na drobno pokrájanú cibuľu.
3. Po chvíli pridáme pokrájaný alebo pretlačený cesnak, ešte chvíľu pražíme pokiaľ sa cesnak poriadne nerozvonia.
4. Pridáme soľ, korenie, rascu, worcester aj sóju a dôkladne premiešame, ešte chvíľočku popražíme.
5. Pridáme mletú červenú papriku, poriadne zamiešame.
6. Pridáme pomleté mäso, veľmi zaujímavá je krkovička. Miešame pokiaľ mäso nezbelie a potom prikryté dusíme za občasného premiešania aspoň 15 minút.
7. Zmiešame ryžu a udusené mäso, chvíľu necháme chladnúť, aby sme mohli zmes naberať do rúk.
8. Papriky opláchneme, odstránime poškodené časti a opatrne odrežeme aj jadrovník tak, aby ostala čo najväčšia dutá časť papriky. Snažíme sa vybrať aj všetky rebrá so semienkami.
9. Zmesou ryže a mäsa plníme papriku, utláčame lyžicou.
10. Plnené papriky ukladáme do hrnca ak je to možné na stojato, plniacim otvorom hore. Otvor môžeme zakryť odkrojenou časťou z ktorej sme odstránili všetky semienka. Do hrnca prilejeme vodu, ale len toľko aby bola ponorená tak maximálne polovica papriky, privedieme k varu a prikrytá dusíme 10 -- 15 minút.

### Paradajková omáčka

1. Na rozohriatom masle speníme na drobno pokrájanú cibuľku
2. Pridáme bobkov list, nové aj čierne korenie a soľ, zamiešame a chvíľu pražíme pokiaľ sa koreniny nerozvoňajú.
3. Prilejeme lúpané, pasírované paradajky a pridáme cukor. Premiešame a odkryté privedieme k varu. Za stáleho miešania varím zo 3 minútky.
4. Vyberieme bobkov list a podľa možností aj guľôčky korenia. Ponorným mixérom rozmixujeme omáčku uplne do hladka.

## Poznámky

- z uvedeného množstva surovín je možné naplniť 6 veľkých zelených paprík

---

![Plnená paprika](plnena-paprika.jpg "Plnená paprika (autor: zwieratko, 2021)")
